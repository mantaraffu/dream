Non ricordo mai quel che sogno, ma mi ricordo sempre con chiarezza lo stato d’animo al risveglio. Quando penso al mondo che vorrei finisco sempre per essere molto stanco, chissà che quando mi sveglio stanco dai sogni è perché ho sognato la mia utopia?

Chissà quante persone mi hanno sognato. Non perché sono particolarmente interessate alla mia persona ma semplicemente per caso, come creazione spontanea in un sogno. Chissà cosa pensava la mia proiezione, aveva anche lui i miei stessi pensieri? Le stesse riflessioni, ansie, desideri. Oppure forse è sereno. La mia versione onirica, che non ha bisogno di sognare perché già ci è dentro.

Guardavo il tramonto, non curante dell’acqua che lentamente ma costantemente saliva. Forse è stato il caldo abbraccio del Babbuino, mentre mi rincuorava che tutto sarebbe andato bene, ad addolcire l’imminente fine.

Ricordo quando ho ripreso a sognare, era durante la pandemia. Il sogno più assurdo si sviluppava come una serie TV. Degli episodi ben scanditi, con un filo conduttore comune. È partito dai luoghi della mia infanzia per spostarsi poi nel parcheggio di un supermercato, fino a strade sempre più sconosciute. Il caos regnava, poi mi son svegliato.

Sono in una stanza al primo piano nella casa al mare e vedo un gattino malato nero correre velocemente, provo a prenderlo ma si trasforma in un corvo nero che poi diventa una sogliola che scende le scale ed è per sfuggente. Un’amica riesce a prendere questo essere e coccolarlo nonostante la sofferenza di questo animale cangiante e io sono stupita.

Questa notte, tutte la strade crollavano e ne restava solamente una da percorrere, la percorrevamo tutti nella stessa direzione guidati dal flusso, ma incrociando lo sguardo della persona che amo senza parlare sceglievamo di volare via e iniziammo  a volare.

Sogno tutte le notti. Al risveglio a volte il ricordo è molto nitido e dettagliato, a volte è solo qualche immagine o frammento. Ho fatto sogni che nel tempo si sono avverati quasi come un’anticipazione notturna del mio futuro reale. E poi c’è un sogno che spesso ritorna: rimanere schiacciata 
da una pallina di carta pulsante, in una stanza quadrata. 
E al mattino sempre la stessa domanda: sogno o son desta?

È raro per me ricordare i sogni, quando li ricordo sono o molto forti, situazioni di pericolo estremo in cui solitamente muoio o vengo uccisa, oppure molto buffi. In un sogno divertente succedeva che ero dentro al software di Autocad - un modo nero su cui disegnare principalmente in 2d - ed io dovevo guidare una macchina e le ruote creavano linee di diversi colori, il mio professore di progettazione era accanto a me ed era il mio esaminatore dell’esame della patente di guida e mi incitava “forza, crea forme più matte, fai qualche testa coda” -  mi sveglio ridendo.

Sogno spesso, per fortuna, di essere violento, nel senso che mi trovo in situazioni di conflitto con qualcuno che sta agendo in modo scorretto nei miei confronti, qualcuno che prova a distruggermi. Riesco a reagire e lo faccio fisicamente, con violenza e mi sento bene.

Preferisco il risveglio al sogno, preferisco quel preciso momento in cui sogno e realtà si incontrano, si informano, si mischiano, si scambiano.
Forse il bello è proprio credere di dimenticare tutto, come se il risveglio fosse un dopoguerra. 

Racconto un sogno vissuto ma nell’atto e nel contesto dove mi trovo e chi lo espongo in qualche modo lo sto mutando, forse non è più quello realmente percepito. Io non sogno.

C’è un aereo che cade, ma poi atterra su un’autostrada. C’è una comunità di sognatori capaci di viaggiare insieme all’interno dello stesso sogno e conoscersi così attraverso il sé più vero e antilogico. 

Proprio stanotte, mio padre mi ha consegnato un cartoccio con all’interno un coltello di quelli tremendi da fascio scoutista, una pistola e delle specie di occhiali da cecchino anche loro abbastanza fascio scoutisti e un po’ temo di essere affascinata dall’immaginario un po’ forse il sogno personale si fonde con un sogno di insurrezione più collettivo

Spesso di notte mi cadono i denti o mi sento inchiodata al letto, sono gli unici sogni che ricordo da anni. 

L’ultimo sogno è di mia nonna che moriva, le avrò regalato alti dieci anni? Morirà dopo di me? Cerco nelle conversazioni di whatsapp e vedo un reiterato uso della parola SOGNO come una piccolissima corrispondenza della realtà con l’atteso o qualcosa di non atteso ma corrispondente. Quanto il sogno è nella stessa stanza dell’obiettivo?

Ogni tanto ci vado, in quel posto, lo frequento di notte mentre dormo. Quella stanza, il bar, le antenne sopra i tetti delle case. Ci sono tanti luoghi che conosco bene che esistono solo nei sogni. Il porto, la strada dietro la casa con il pino, la macchina bianca che odora di plastica. Basta premere ripetutamente con insistenza a + b e la colonnina sale e inizio a volare. Un gioco nel sogno, spesso vigile. 

Ricordo solo di aver urlato ed essermi svegliato subito dopo. Il buio e il caldo. Il sudore e la paura. Era sempre lì quel merlo nero, con le piume scintillanti e il becco arancione. Picchiettava alla finestra aritmicamente, voleva a tutti i costi distogliere la mia concentrazione da ciò che stavo facendo. Voleva parlarmi, lo capivo. Mi seguiva durante le passeggiate e si appoggiava sui rami degli alberi o 
sulle inferriate delle case per far sì che io non lo perdessi mai d’occhio e lui mai me. Succedeva spesso in un particolare periodo della mia vita, spesso direi. Avevo assunto atteggiamenti scorretti con i miei cari nella vita da sveglio e ora, più nero del buio universale,  mi intimava di cambiare.

Ho fatto un viaggio in una stazione, una stazione nera, pelosa e soffice. Era tutta nera, con delle outline rosse.  La stazione si muoveva, era lei il treno. Mi portava lontano. Mi alleggeriva. Risolvevo tutto, complicavo peggio.

Sogno che volo 
Sogno che vado su e giù
Sogno mio nonno
c
he poi non c’è più. 
Sogno ciò che non sono
Sogno tanto non vorrei 
Sogno il piacere
che prima svanirà. 


A 16 anni ho sognato l’apocalisse. Me l’ha annunciata un essere con la faccia di volpe, mentre eravamo con molti altri sulla cima di una montagna durante una specie di temporale con il sole.

